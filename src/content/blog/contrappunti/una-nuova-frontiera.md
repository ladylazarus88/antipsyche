---
title: Una nuova frontiera
subtitle: Un’analisi del continuum del dominio maschile e dell’autocensura femminile negli spazi digitali
editor: Anonimo
citation: Ogni spazio, online o offline, deve essere un luogo di sicurezza, dignità e uguaglianza, per tutte.
date: 2026-01-22
image: https://cache.getarchive.net/Prod/thumb/cdn2/L3Bob3RvLzE5MTcvMTIvMzEvdGhlLWVtcGxveW1lbnQtb2Ytd29tZW4tb24tdGhlLWhvbWUtZnJvbnQtMTkxNC0xOTE4LXEyNzk4MC02MzUwY2UtNjQwLmpwZw%3D%3D/960/712/jpg
image_two: 
excerpt: Autocensura femminile e dominio maschile negli spazi digitali.
categories:
  - Femminismo
tags:
  - Femminismo
  - Schibboleth
  - Shibboleth
  - Derrida
  - Celan
  - Novecento
---

La violenza contro le donne costituisce una violazione dei diritti umani radicata
in un contesto di discriminazione strutturale endemica. Sostenuta da rappresentazioni sociali egemoniche, la subordinazione femminile, seguendo la logica schütziana, diventerebbe naturale – o “quasi” – nel *Lebenswelt*, essendo essa stessa una tipizzazione gerarchizzante di primo livello. Il pensiero di Weber completa il
quadro, spiegando come la violenza sia legittimata mediante due forme ibride di dominio:
quello tradizionale-patriarcale e quello razionale-strumentale rispetto allo scopo e al valore.


La violenza di genere non è un prodotto della modernità, basti pensare alla medievale caccia alle streghe, ma è pur vero che solo con l’avvento della “società del rischio” essa ha assunto un ruolo nuovo e globale.
Il promotore del succitato cambiamento è il cyberspazio che, rappresentando terreno fertile per lo sviluppo e il rafforzamento dell’habitus violento, finisce per essere colonizzato dalle dinamiche di dominio maschile, tradendo l’originaria promessa di eterotopia d’emancipazione per un *Panopticon* interattivo.

La violenza è un continuum che si estende dall'umiliazione verbale all’aggressione estrema, che negli ultimi decenni si è estesa anche al contesto mediatico. I media tradizionali e le pubblicità sociali riscontrano “difficoltà nel realizzare campagne antiviolenza esenti da stereotipi di genere”, riproducendo troppo spesso frames che colpevolizzano la vittima, psicologizzano l'aggressore e occultano la
dimensione strutturale del dominio, andando paradossalmente a rafforzare proprio quella
visione gerarchica del rapporto uomo-donna, all’origine della violenza di genere” in cui prevalente è la rappresentazione della donna vittima, ‘per natura’ debole, che presuppone
un soggetto maschile forte, vocato per natura ‘all’aggressività’”.


Appare dunque evidente che la violenza online misogina rappresenti l’estensione di quel
medesimo continuum all’interno di un nuovo spazio, quello digitale: il bersaglio non è più solo il corpo fisico, ma la reputazione, la credibilità e la voce delle donne – forme embrionali di quella che Goffman chiama “faccia”. Per citare la Direttrice esecutiva di UN Women, Sima Bahous, “la tecnologia digitale ha aperto una nuova frontiera ad una vecchia ingiustizia”. 

Le modalità con le quali si manifesta la dominanza di genere
nel cyberspazio sono tre: il backlash, l’hate speech e il chilling effect. 
Le dinamiche di backlash e di hate speech sui social network, seguendo un principio di dominazione che reitera la rabbia in maniera algoritmica, si reificano in nuovi strumenti di controllo sociale digitalizzato e generano effetti di autocensura nelle donne.

La violenza contro le donne facilitata dalla tecnologia (TFVAW) viene definita come “qualsiasi atto commesso, assistito, aggravato o amplificato dall'uso delle tecnologie dell'informazione e della comunicazione o di altri strumenti digitali che provoca un danno fisico, sessuale, psicologico, sociale, politico o economico o altra violazione dei diritti e delle libertà”. Alla TFVAW si sovrappone in maniera spesso sinonimica la TFVAG, violenza di genere facilitata dalla tecnologia.
Il report Istat del biennio 2022-2024 sulla violenza contro le donne veicolata dai social media mostra che, su un sottoinsieme di 560.613 contenuti “non informativi” analizzati, il linguaggio esplicitamente violento (27.292) supera le espressioni di indignazione contro la violenza, evidenziando come “nel dibattito pubblico sia ancora molto diffusa una cultura volta a rafforzare lo stereotipo di genere, che costituisce la radice socioculturale della violenza contro le donne”.


Comprendere il fenomeno appena descritto significa adottare una lente multidimensionale per coglierne la matrice culturale e i meccanismi comunicativi specifici che ne abilitano il funzionamento. Due casi recenti vengono forniti come esempi a scopo esplicativo.
Il primo studio mette in evidenza il meccanismo deflagrante dell'hate speech. Lo "scandalo" riguarda tre attiviste femministe – Flavia Carlini, Valeria Fonte e Carlotta Vagnoli – le cui chat private sono state divulgate attraverso il canale Instagram del Fatto Quotidiano e della giornalista Selvaggia Lucarelli. L’evento scatenante le reazioni d’odio è rappresentato da quello che Goffman chiama leakage, ovverosia la fuga d’informazioni dal retroscena privato che, divenendo di dominio pubblico, mina la credibilità dei soggetti coinvolti dei quali viene in tal modo inopinatamente screditata la “faccia” sociale. Il tipo di interazione mediata online ha amplificato la portata dell’evento rendendola nell’immediato potenzialmente globale. Nella specificità del caso, il post ha politicizzato una questione privata che, discussa e ridiscussa in contesti più o meno formali, su differenti piattaforme social, è stata strumentalizzata per veicolare messaggi d’odio rivolti tout court contro le donne. Gli attacchi, che inizialmente erano mirati verso le attiviste, hanno rapidamente attivato la rappresentazione sociale stigmatizzante proposta da Moscovici e si sono evoluti in un attacco generalizzato alle nazifemministe come intera categoria. 
La logica performativa dell’hate speech ha dunque massimizzato la sua funzione utilitaria: strumentalizzare un aspetto decontestualizzato del retroscena per insinuare dubbi sull’eticità non solo delle tre attiviste ma dell'intero movimento femminista.

Il secondo caso analizza il funzionamento del backlash digitale. Qui l’evento
scatenante non è rappresentato da una fuga di informazioni, ma dalla mera esistenza di una giornata istituzionalizzata che pone al centro del dibattito pubblico la questione della violenza di genere – il 25 novembre – e che viene percepita come potenziale minaccia da coloro che difendono lo status quo.
L’analisi dei commenti in coda a post e articoli scritti da alcune testate giornalistiche per l’occasione rileva la presenza di un apparato ideologico che non è un insieme destrutturato di insulti sporadici ma che si sostanzia di cliché circoscritti a specifici frames narrativi:
- negazione ("soffrono qualcosa che non esiste");
- relativizzazione ("ci sono problemi più seri");
- vittimismo inverso ("e gli uomini che si suicidano?").

Una possibile interpretazione del fenomeno viene fornita da quelle che Schutz nella sua
“Fenomenologia del mondo sociale” (1932) denomina ricette, cioè strategie cognitive inconsce immediatamente spendibili nella vita quotidiana in situazioni problematiche. Restringendo l’ambito alle logiche di backlash, negazione, relativizzazione e inversione rappresenterebbero dunque le tre possibili ricette alle quali ricorrere in presenza di contesti dialogici su argomenti dibattuti. L’applicazione di questi frames interrompe de facto il flusso argomentativo relegandone le tesi al di fuori del proprio sistema di rilevanza e negandone qualsivoglia valore. La minaccia potenziale viene neutralizzata alla base. Qualunque obiezione nei confronti del sistema di certezze condivise dal gruppo (la gerarchia patriarcale) viene ignorata poiché il focus del discorso vira su tematiche assolutamente estranee e non pertinenti. Sotto questa luce, il backlash digitale si configurerebbe come forma di autodifesa preventiva: una reazione immediata che, negando qualsiasi opportunità di dialogo, tutela l'integrità e la stabilità del
proprio universo simbolico.
A ciò si aggiunga l’assenza di indignazione nei confronti delle reazioni misogine che sottolinea la natura normalizzata del fenomeno e ne esplicita la sua dimensione corporativa. I dati ISTAT corroborano empiricamente tale dinamica strutturale, indicando la prevalenza di “linguaggio violento contro la violenza di genere” ad onta di quello di indignazione. Il report conferma inoltre che la visibilità della denuncia femminista incoraggia attacchi mirati, generando il paradosso perverso per cui "più le figure femminili note intervengono sull'argomento [...] maggiore è la loro esposizione agli attacchi d'odio" e identifica nella rabbia l’emozione predominante.

È a questo livello che il ruolo degli algoritmi diventa determinante. Questi ultimi agiscono come amplificatori selettivi; ottimizzati per l’engagement, promuovono attivamente contenuti polarizzati, ad alto impatto emotivo. Le rappresentazioni sociali di ostilità e performance d’aggressione vengono indirizzate a un vasto pubblico, anche solo tangenzialmente interessato ai contenuti correlati, favorendone in tal modo la virality8 e diffondendo il backlash. La rabbia, che si configura inizialmente come lampo istintivo di reazione momentanea, assume proporzioni esponenzialmente ingigantite a seguito della risonanza dovuta alle cosiddette eco-chambers.
L'impatto cumulativo e a lungo termine dello stigma sociale in ambiente digitale, innestato sul paradigma di dominanza patriarcale, è gravido di risvolti psicologici alla base del cosiddetto chilling effect che mutila la partecipazione democratica delle donne nel dibattito pubblico, fisico e digitale. In definitiva, le donne sono costrette all’autocensura per fini cautelativi.
L’autocensura non si limita a utenti privati ma agisce anche per profili noti di alcune creatrici e femministe che si sentono sottoposte a "scrutinio pubblico" e a "valanghe di odio online". Il chilling effect si presenta nel loro caso con una duplice valenza: da una parte quella di potenziale inibitore delle molestie di genere, dall’altra funge da argine alla minaccia di shadowban e alla perdita di sponsorizzazioni.

La TFGBV è un sistema comunicativo integrato che forma un ciclo autoperpetuante di dominio che è possibile riassumere nei seguenti aspetti:
1. il backlash come contromisura pratica di branco da adottare quando un’istanza delle
donne minaccia l'ordine esistente;
2. l’hate speech come manifestazione semiologica performativa della dominazione maschile;
3. l’autocensura femminile come strategia di sopravvivenza in un ambiente inospitale che,
inconsciamente, rafforza il meccanismo che la genera.

In chiusura vorrei proporre una riflessione sulle parole di Sima Bahous: “La violenza digitale non è un prezzo inevitabile del progresso. È piuttosto una perversione di esso, un abuso dei prodotti dell’intelligenza e dell'ingegno dell’essere umano. […] Dovremmo essere tutti indignati dal fatto che strumenti che dovrebbero connetterci e unirci vengano utilizzati impropriamente allo scopo di intimidire e mettere a tacere donne e ragazze. […] Ogni spazio, online o offline, deve essere un luogo di sicurezza, dignità e uguaglianza, per tutte.”